[
  {
    "head": "0001.01 திருப்பரங்குன்றம்",
    "song": "உலக முவப்ப வலனேர்பு திரிதரு\nபலர்புகழ் ஞாயிறு கடற்கண் டா அங்\nகோவற விமைக்குஞ் சேண்விளங் கவிரொளி\nஉறுநர்த் தாங்கிய மதனுடை நோன்றாட்\nசெறுநர்த் தேய்த்த செல்லுறழ் தடக்கை\nமறுவில் கற்பின் வாணுதல் கணவன்\nகார்கோண் முகந்த கமஞ்சூன் மாமழை\nவாள்போழ் விசும்பின் வள்ளுறை சிதறித்\nதலைப்பெய றலைஇய தண்ணறுங் கானத்\nதிருள்படப் பொதுளிய பராரை மராஅத்\nதுருள்பூந் தண்டார் புரளு மார்பினன்\nமால்வரை நிவந்த சேணுயர் வெற்பிற்\nகிண்கிணி கவைஇய வொண்செஞ் சீறடிக்\nகணைக்கால் வாங்கிய நுசுப்பிற் பணைத்தோட்\nகோபத் தன்ன தோயாப் பூந்துகிற்\nபல்காசு நிரைத்த சில்கா ழல்குற்\nகைபுனைந் தியற்றாக் கவின்பெறு வனப்பி\nனாவலொடு பெயரிய பொலம்புனை யவிரிழைச்\nசேணிகந்து விளங்குஞ் செயிர்தீர் மேனித்\nதுணையோ ராய்ந்த விணையீ ரோதிச்\nசெங்கால் வெட்சிச் சீறித ழிடையிடுபு\nபைந்தாட் குவளைத் தூவிதழ் கிள்ளித்\nதெய்வ வுத்தியொடு வலம்புரி வயின்வைத்துத்\nதிலகந் தைஇய தேங்கமழ் திருநுதன்\nமகரப் பகுவாய் தாழமண் ணுறுத்துத்\nதுவர முடித்த துகளறு முச்சிப்\nபெருந்தண் சண்பகஞ் செரீஇக் கருந்தகட்\nடுளைப்பூ மருதி னொள்ளிண ரட்டிக்\nகிளைக்கவின் றெழுதரு கீழ்நீர்ச் செவ்வரும்\nபிணைப்புறு பிணையல் வளைஇத் துணைத்தக\nவண்காது நிறைந்த பிண்டி யொண்டளிர்\nநுண்பூ ணாகந் திளைப்பத் திண்காழ்\nநறுங்குற டுரிஞ்சிய பூங்கேழ்த் தேய்வை\nதேங்கமழ் மருதிணர் கடுப்பக் கோங்கின்\nகுவிமுகி ளமுலைக் கொட்டி விரிமலர்\nவேங்கை நுண்டா தப்பிக் காண்வர\nவெள்ளிற் குறுமுறி கிள்ளுபு தெறியாக்\nகோழி யோங்கிய வென்றடு விறற்கொடி\nவாழிய பெரிதென் றேத்திப் பலருடன்\nசீர்திகழ் சிலம்பகஞ் சிலம்பப் பாடிச்\nசூரர மகளி ராடுஞ் சோலை\nமந்தியு மறியா மரன்பயி லடுக்கத்துச்\nசுரும்பு மூசாச் சுடர்ப்பூங் காந்தட்\nபெருந்தண் கண்ணி மிலைந்த சென்னியன்\nபார்முதிர் பனிக்கடல் கலங்கவுள் புக்குச்\nசூர்முத றடிந்த சுடரிலை நெடுவே\nலுலறிய கதுப்பிற் பிறழ்பற் பேழ்வாய்ச்\nசுழல்விழிப் பசுங்கட் சூர்த்த நோக்கிற்\nகழல்கட் கூகையொடு கடும்பாம்பு தூங்கப்\nபெருமுலை யலைக்குங் காதிற் பிணர்மோட்\nடுருகெழு செலவி னஞ்சுவரு பேய்மகள்\nகுருதி யாடிய கூருகிர்க் கொடுவிரற்\nகண்டொட் டுண்ட கழிமுடைக் கருந்தலை\nஒண்டொடித் தடக்கையி னேந்தி வெருவர\nவென்றடு விறற்களம் பாடித்தோள் பெயரா\nநிணந்தின் வாய டுணங்கை தூங்க\nஇருபே ருருவி னொருபே ரியாக்கை\nஅறுவேறு வகையி னஞ்சுவர மண்டி\nஅவுணர் நல்வல மடங்கக் கவிழிணர்\nமாமுத றடிந்த மறுவில் கொற்றத்\nதெய்யா நல்லிசைச் செவ்வேற் சோய்\nசேவடி படருஞ் செம்ம லுள்ளமொடு\nநலம்புரி கொள்கைப் புலம்புரிந் துறையுஞ்\nசெலவுநீ நயந்தனை யாயிற் பலவுட\nனன்னர் நெஞ்சத் தின்னசை வாய்ப்ப\nஇன்னே பெறுதிநீ முன்னிய வினையே\nசெருப்புகன் றெடுத்த சேணுயர் நெடுங்கொடி\nவரிப்புனை பந்தொடு பாவை தூங்கப்\nபொருநர்த் தேய்த்த போரரூ வாயிற்\nறிருவீற் றிருந்த தீதுதீர் நியமத்து\nமாடமலி மறுகிற் கூடற் குடவயி\nனிருஞ்சேற் றகல்வயல் விரிந்துவா யவிழ்ந்த\nமுட்டாட் டாமரைத் துஞ்சி வைகறைக்\nகட்கமழ் நெய்த லூதி யெற்படக்\nகண்போன் மலர்ந்த காமர் சுனைமல\nரஞ்சிறை வண்டி னரிக்கண மொலிக்குங்\nகுன்றமர்ந் துறைதலு முரிய னதாஅன்று."
  },
  {
    "head": "0001.02 திருச்சீரலைவாய்",
    "song": "வைந்நுதி பொருத வடுவாழ் வரிநுதல்\nவாடா மாலை யோடையொடு துயல்வரப்\nபடுமணி யிரட்டு மருங்கிற் கடுநடைக்\nகூற்றத் தன்ன மாற்றரு மொய்ம்பிற்\nகாலகிளர்ந் தன்ன வேழ மேல்கொண்\nடைவே றுருவிற் செய்வினை முற்றிய\nமுடியொடு விளங்கிய முரண்மிகு திருமணி\nமின்னுற ழிமைப்பிற் சென்னிப் பொற்ப\nநகைதாழ்பு துயல்வரூஉம் வகையமை பொலங்குழை\nசேண்விளங் கியற்கை வாண்மதி கவைஇ\nஅகலா மீனி னவிர்வன விமைப்பத்\nதாவில் கொள்கைத் தந்தொழின் முடிமார்\nமனனேர் பெழுதரு வாணிற முகனே\nமாயிருண் ஞால மறுவின்றி விளங்கப்\nபல்கதிர் விரிந்தன் றொருமுக மொருமுக\nமார்வல ரேத்த வமர்ந்தினி தொழுகிக்\nகாதலி னுவந்து வரங்கொடுத் தன்றே யொருமுக\nமந்திர விதியின் மரபுளி வழாஅ\nஅந்தணர் வேள்வியோர்க் கும்மே யொருமுக\nமெஞ்சிய பொருள்களை யேமுற நாடித்\nதிங்கள்போலத் திசைவிளக் கும்மே யொருமுகஞ்\nசெறுநர்த் தேய்த்துச் செல்சம முருக்கிக்\nகறுவுகொ னெஞ்சமொடு களம்வேட் டன் றே யொருமுகங்\nகுறவர் மடமகள் கொடிபோ னுசுப்பின்\nமடவரல் வள்ளியொடு நகையமர்ந் தன்றே யாங்கம்\nமூவிரு முகனு முறைநவின் றொழுகலி\nனாரந் தாழ்ந்த வம்பகட்டு மார்பிற்\nசெம்பொறி வாங்கிய மொய்ம்பிற் சுடர்விடுபு\nவண்புகழ் நிறைந்து வசிந்துவாங்கு நிமிர்தோள்\nவிண்செலன் மரபி னையர்க் கேந்திய\nதொருகை உக்கஞ் சேர்த்திய தொருகை\nஅங்குசங் கடாவ வொருகை யிருகை\nஐயிரு வட்டமொ டெஃகுவலந் திரிப்ப வொருகை\nமார்பொடு விளங்க வொருகை\nதாரொடு பொலிய வொருகை\nகீழ்வீழ் தொடியொடு மீமிசைக் கொட்ப வொருகை\nபாடின் படுமணி யிரட்ட வொருகை\nநீனிற விசும்பின் மலிதுளி பொழிய வொருகை\nவானர மகளிர்க்கு வதுவை சூட்ட வாங்கப்\nபன்னிரு கையும் பாற்பட வியற்றி\nஅந்தரப் பல்லியங் கறங்கத் திண்காழ்\nவயிரெழுந் திசைப்ப வால்வளை ஞரல\nஉரந்தலைக் கொண்ட வுருமிடி முரசமொடு\nபல்பொறி மஞ்ஞை வெல்கொடி யகவ\nவிசும்பா றாக விரைசெலன் முன்னி\nஉலகம் புகழ்ந்த வோங்குயர் விழுச்சீ\nரலைவாய் சேறலு நிலைஇய பண்பே யதா அன்று."
  },
  {
    "head": "0001.03 திருவாவினன்குடி",
    "song": "சீரை தைஇய வுடுக்கையர் சீரொடு\nவலம்புரி புரையும் வானரை முடியினர்\nமாசற விமைக்கு முருவினர் மானி\nனுரிவை தைஇய வூன்கெடு மார்பி\nனென்பெழுந் தியங்கு மியாக்கையர் நன்பகற்\nபலவுடன் கழிந்த வுண்டிய ரிகலொடு\nசெற்ற நீக்கிய மனத்தின ரியாவதுங்\nகற்றோ ரறியா வறிவினர் கற்றோர்க்குத்\nதாம்வரம் பாகிய தலைமையர் காமமொடு\nகடுஞ்சினங் கடிந்த காட்சிய ரிடும்பை\nயாவது மறியா வியல்பினர் மேவரத்\nதுனியில் காட்சி முனிவர் முற்புகப்\nபுகைமுகந் தன்ன மாசி றூவுடை\nமுகைவா யவிழ்ந்த தகைசூ ழாகத்துச்\nசெவிநேர்பு வைத்த செய்வுறு திவவி\nனல்லியாழ் நவின்ற நயனுடை நெஞ்சின்\nமென்மொழி மேவல ரின்னரம் புளர\nநோயின் றியன்ற யாக்கையர் மாவி\nனவிர்தளிர் புரையு மேனிய ரவிர்தொறும்\nபொன்னுரை கடுக்குந் திதலைய ரின்னகைப்\nபருமந் தாங்கிய பணிந்தேந் தல்குன்\nமாசின் மகளிரொடு மறுவின்றி விளங்கக்\nகடுவோ டொடுங்கிய தூம்புடை வாலெயிற்\nறழலென வுயிர்க்கு மஞ்சுவரு கடுந்திறற்\nபாம்புபடப் புடைக்கும் பல்வரிக் கொடுஞ்சிறைப்\nபுள்ளணி நீள்கொடிச் செல்வனும் வெள்ளேறு\nவலவயி னுயரிய பலர்புகழ் திணிதோ\nமையமர்ந்து விளங்கு மிமையா முக்கண்\nமுவெயின் முருக்கிய முரண்மிகு செல்வனு\nநூற்றுப்பத் தடுக்கிய நாட்டத்து நூறுபல்\nவேள்வி முற்றிய வென்றடு கொற்றத்\nதீரிரண் டேந்திய மருப்பி னெழினடைத்\nதாழ்பெருந் தடக்கை யுயர்த்த யானை\nஎருத்த மேறிய திருக்கிளர் செல்வனு\nநாற்பெருந் தெய்வத்து நன்னகர் நிலை இய\nஉலகங் காக்கு மொன்றுபுரி கொள்கைப்\nபலர்புகழ் மூவருந் தலைவ ராக\nஏமுறு ஞாலந் தன்னிற் றோன்றித்\nதாமரை பயந்த தாவி லூழி\nநான்முக வொருவற் சுட்டிக் காண்வரப்\nபகலிற் றோன்று மிகலில் காட்சி\nநால்வே றியற்கைப் பதினொரு மூவரோ\nடொன்பதிற் ரிரட்டி யுயர்நிலை பெறீஇயர்\nமீன்பூத் தன்ன தோன்றலர் மீன்சேர்பு\nவளிகிளர்ந் தன்ன செலவினர் வளியிடை\nதீயெழுந் தன்ன திறலினர் தீப்பட\nஉருமிடித் தன்ன குரலினர் விழுமிய\nஉறுகுறை மருங்கிற்றம் பெறுமுறை கொண்மா\nந்தரக் கொட்பினர் வந்துடன் காணத்\nதாவில் கொள்கை மடந்தையொடு சின்னா\nளாவி னன்குடி யசைதலு முரிய னதாஅன்று."
  },
  {
    "head": "0001.04 திருவேரகம்",
    "song": "இருமூன் றெய்திய வியல்பினின் வழாஅ\nதிருவர்ச் சுட்டிய பல்வேறு தொல்குடி\nஅறுநான் கிரட்டி யிளமை நல்லியாண்\nடாறினிற் கழிப்பிய வறனவில் கொள்கை\nமூன்றுவகைக் குறித்த முத்தீச் செல்வத்\nதிருபிறப் பாளர் பொழுதறிந்து நுவல\nஒன்பது கொண்ட மூன்றுபுரி நுண்ஞாண்\nபுலராக் காழகம் புலர வுடீஇ\nஉச்சிக் கூப்பிய கையினர் தற்புகழ்ந்\nதாறெழுத் தடக்கிய வருமறைக் கேள்வி\nநாவியன் மருங்கி னவிலப் பாடி\nவிரையுறு நறுமல ரேந்திப் பெரிதுவந்\nதேரகத் துறைதலு முரிய னதாஅன்று."
  },
  {
    "head": "0001.05 குன்றுதோறாடல்",
    "song": "பைங்கொடி நறைக்கா யிடையிடுபு வேல\nனம்பொதிப் புட்டில் விரைஇக் குளவியொடு\nவெண்கூ தாளந் தொடுத்த கண்ணிய\nனறுஞ்சாந் தணிந்த கேழ்கிளர் மார்பிற்\nகொடுந்தொழில் வல்விற் கொலைஇய கானவர்\nநீடமை விளைந்த தேக்கட் டேறற்\nகுன்றகச் சிறுகுடிக் கினையுடன் மகிழ்ந்து\nதொண்டகச் சிறுபறைக் குரவை யயர\nவிரலுளர்ப் பவிழ்ந்த வேறுபடு நறுங்காற்\nகுண்டுசுனை பூத்த வண்டுபடு கண்ணி\nஇணைத்த கோதை யணைத்த கூந்தன்\nமுடித்த குல்லை யிலையுடை நறும்பூச்\nசெங்கான் மராஅத்த வாலிண ரிடையிடுபு\nசுரும்புணத் தொடுத்த பெருந்தண் மாத்தழை\nதிருந்துகா ழல்கு றிளைப்ப வுடீ இ\nமயில்கண் டன்ன மடநடை மகளிரொடு\nசெய்யன் சிவந்த வாடையன் செவ்வரைச்\nசெயலைத் தண்டளிர் துயல்வருங் காதினன்\nகச்சினன் கழலினன் செச்சைக் கண்ணியன்\nகுழலன் கோட்டன் குறும்பல் லியத்தன்\nதகரன் மஞ்ஞையன் புகரில் சேவலங்\nகொடிய னெடியன் றொடியணி தோள\nனரம்பார்த் தன்ன வின்குரற் றொகுதியொடு\nகுறும்பொற் கொண்ட நறுந்தண் சாயன்\nமருங்கிற் கட்டிய நிலனேர்பு துகிலினன்\nமுழவுறழ் தடக்கையி னியல வேந்தி\nமென்றோட் பல்பிணை தழீஇத் தலத்தந்து\nகுன்றுதோ றாடலு நின்றதன் பண்பே யதா அன்று."
  },
  {
    "head": "0001.06 பழமுதிர் சோலை",
    "song": "சிறுதினை மலரொடு விரைஇ மறியறுத்து\nவாரணக் கொடியொடு வயிற்பட நிறீஇ\nஊரூர் கொண்ட சீர்கெழு விழவினு\nமார்வல ரேத்த மேவரு நிலையினும்\nவேலன் றைஇய வெறியயர் களனுங்\nகாடுங் காவுங் கவின்பெறு துருத்தியும்\nயாறுங் குளனும் வேறுபல் வைப்புஞ்\nசதுக்கமுஞ் சந்தியும் புதுப்பூங் கடம்பு\nமன்றமும் பொதியிலுங் கந்துடை நிலையினு\nமாண்டலைக் கொடியொடு மண்ணி யமைவர\nநெய்யோ டையவி யப்பியை துரைத்துக்\nகுடந்தம் பட்டுக் கொழுமலர் சிதறி\nமுரண்கொ ளுருவி னிரண்டுட னுடீஇச்\nசெந்நூல் யாத்து வெண்பொரி சிதறி\nமதவலி நிலைஇய மாத்தாட் கொழுவிடைக்\nகுருதியொடு விரைஇத் தூவெள் ரிசி\nசில்பலிச் செய்து பல்பிரப் பிரீஇ\nசிறுபசு மஞ்சளொடு நறுவிரை தெளித்துப்\nபெருந்தண் கணவீர நறுந்தண் மாலை\nதுணையுற வறுத்துத் தூங்க நாற்றி\nநளிமலைச் சிலம்பி னன்னகர் வாழ்த்தி\nநறும்புகை யெடுத்துக் குறிஞ்சி பாடி\nஇமிழிசை யருவியோ டின்னியங் கறங்க\nஉருவப் பல்பூத் தூஉய் வெருவரக்\nகுருதிச் செந்தினை பரப்பிக் குறமகண்\nமுருகியம் நிறுத்து முரணின ருட்க\nமுருகாற்றுப் படுத்த வுருகெழு வியனக\nராடுகளஞ் சிலம்பப் பாடிப் பலவுடன்\nகோடுவாய் வைத்துக் கொடுமணி யியக்கி\nஓடாப் பூட்கைப் பிணிமுகம் வாழ்த்தி\nவேண்டுநர் வேண்டியாங் கெய்தினர் வழிபட\nஆண்டாண் டுறைதலு மறிந்த வாறே\nஆண்டாண் டாயினு மாகக் காண்டக\nமுந்துநீ கண்டுழி முகனமர்ந் தேத்திக்\nகைதொழூஉப் பரவிக் காலுற வணங்கி\nநெடும்பெருஞ் சிமையத்து நீலப் பைஞ்சுனை\nஐவரு ளொருவ னங்கை யேற்ப\nஅறுவர் பயந்த வாறமர் செல்வ\nஆல்கெழு கடவுட் புதல்வ மால்வரை\nமலைம்கள் மகனே மாற்றோர் கூற்றே\nவெற்றி வெல்போர்க் கொற்றவை சிறுவ\nஇழையணி சிறப்பிற் பழையோள் குழவி\nவானோர் வணங்குவிற் றானைத் தலைவ\nமாலை மார்ப நூலறி புலவ\nசெருவி லொருவ பொருவிறன் மள்ள\nஅந்தணர் வெறுக்கை யறிந்தோர் சொன்மலை\nமங்கையர் கணவ மைந்த ரேறே\nவேல்கெழு தடக்கைச் சால்பெருஞ் செல்வ\nகுன்றங் கொன்ற குன்றாக் கொற்றத்து\nவிண்பொரு நெடுவரைக் குறிஞ்சிக் கிழவ\nபலர்புகழ் நன்மொழிப் புலவ ரேறே\nஅரும்பெறன் மரபிற் பெரும்பெயர் முருக\nநசையுநர்க் கார்த்து மிசைபே ராள\nஅலந்தோர்க் களிக்கும் பொலம்பூட் சேஎய்\nமண்டமர் கடந்தநின் வென்றா டகலத்துப்\nபரிசிலர்த் தாங்கு முருகெழு நெடுவேள்\nபெரியோ ரேத்தும் பெரும்பெய ரியவுள்\nசூர்மருங் கறுத்த மொய்ம்பின் மதவலி\nபோர்மிகு பொருந குரிசி லெனப்பல\nயானறி யளவையி னேத்தி யானாது\nநின்னளந் தறிதன் மன்னுயிர்க் கருமையி\nனின்னடி யுள்ளி வந்தன னின்னொடு\nபுரையுந ரில்லாப் புலமை யோயெனக்\nகுறித்தது மொழியா வளவையிற் குறித்துடன்\nவேறுபல் லுருவிற் குறும்பல் கூளியர்\nசாறயர் களத்து வீறுபெறத் தோன்றி\nஅளியன் றானே முதுவா யிரவலன்\nவந்தோன் பெருமநின் வண்புகழ் நயந்தென\nஇனியவு நல்லவு நனிபல வேத்தித்\nதெய்வஞ் சான்ற திறல்விளங் குருவின்\nவான்றோய் நிவப்பிற் றான்வந் தெய்தி\nஅணங்குசா லுயர்நிலை தழீஇப் பண்டைத்தன்\nமணங்கமழ் தெய்வத் திளநலங் காட்டி\nஅஞ்ச லோம்புமதி யறிவனின் வரவென\nஅன்புடை நன்மொழி யளைஇ விளிவின்\nநிருணிற முந்நீர் வளைஇய வுலகத்\nதொருநீ யாகித் தோன்ற விழுமிய\nபெறலரும் பரிசி னல்குமதி பலவுடன்\nவேறுபஃ றுகிலி னுடங்கி யகில்சுமந்\nதார முழுமுத லுருட்டி வேரற்\nபூவுடை யலங்குசினை புலம்பவேர் கீண்டு\nவிண்பொரு நெடுவரைப் பரிதியிற் றொடுத்த\nதண்கம ழலரிறால் சிதைய நன்பல\nஆசினி முதுசுளை கலாவ மீமிசை\nநாக நறுமல ருதிர யூகமொடு\nமாமுக முசுக்கலை பனிப்பப் பூ த\nலிரும்பிடி குளிர்ப்ப வீசிப் பெருங்களிற்று\nமுத்துடை வான்கோடு தழீஇத் தத்துற்று\nநன்பொன் மணிநிறங் கிளரப் பொன்கொழியா\nவாழை முழுமுத றுமியத் தாழை\nஇளநீர் விழுக்குலை யுதிரத் தாக்கிக்\nகறிக்கொடிக் கருந்துணர் சாயப் பொறிப்புற\nமடநடை மஞ்ஞை பலவுடன் வெரீஇ\nகோழி வயப்பெடை யிரியக் கேழலோ\nடிரும்பனை வெளிற்றின் புன்சா யன்ன\nகுரூஉமயி ரியாக்கைக் குடாவடி யுளியம்\nபெருங்கல் விடரளைச் செறியக் கருங்கோட்\nடாமா நல்லேறு சிலைப்பச் சேணின்\nறிழுமென விழிதரு மருவிப்\nபழமுதிர் சோலை மலைகிழ வோனே."
  }
]
